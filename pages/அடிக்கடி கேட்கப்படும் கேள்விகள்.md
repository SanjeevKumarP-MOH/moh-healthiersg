---
title: அடிக்கடி கேட்கப்படும் கேள்விகள்
permalink: /faq-ta
description: ""
---
#### சமூக ஈடுபாடு

**1.	மேலும் ஒருங்கிணைக்கப்பட்ட பராமரிப்பை வழங்குவதன் மூலம், நாங்கள் ஆரோக்கியமான சிங்கை உத்திமுறைக்குப் பங்களிக்க விரும்புகிறோம். நாங்கள் எவ்வாறு பதிந்துகொள்ளலாம்?**

உங்கள் எண்ணங்களும் கருத்துகளும், ஆரோக்கியமான சிங்கை உத்திமுறையையும் நம் தேசத்தின் ஆரோக்கியத்தையும், உங்களுக்காகவும், உங்கள் அன்புக்குரியவர்களுக்காகவும், வருங்காலத் தலைமுறையினருக்காகவும் செதுக்க எங்களுக்கு உதவுவதில் முக்கியப் பங்கு வகிக்கின்றன.

ஆரோக்கியமான சிங்கை திட்டம் பற்றிய உங்களது கருத்துகளை, எங்கள் இணையவழி ஆய்வின் மூலம், இங்கே நீங்கள் தெரிவிக்கலாம்.

எங்களுடைய ஆரோக்கியமான சிங்கை கலந்துரையாடல்களில் கலந்துகொள்வதற்கான உங்கள் விருப்பத்தையும் பதிந்துகொள்ளலாம். நீண்டகாலத்தில், ஆரோக்கியமான சிங்கை திட்டத்தின் ஒரு பகுதியாக, நீங்கள் உங்கள் ஆரோக்கியத்திற்குப் பொறுப்பேற்றுக்கொள்வதை ஊக்குவிக்கும் அடித்தள நடவடிக்கைகள், சமூகத்தில் உள்ள ஆதரவுமிக்கச் சேவைகளில் அங்கம் வகிக்கும் என்று நாங்கள் நம்புகிறோம். நமது சுகாதாரப் பராமரிப்புக் குழுமங்களுடன் இணைந்து பல நிலைகளில் அதற்கான வாய்ப்புகளை நாங்கள் உருவாக்குவோம்.

Facebook, Twitter, Instagram, Telegram, YouTube வழி அண்மை விவரங்களைப் பெற்றிடுங்கள்.

#### கட்டமைப்பு

**2.	முதற்கட்ட, அடிப்படைப் பராமரிப்பில் முன்னெச்சரிக்கை சுகாதார நடவடிக்கைகளின் பங்கு என்ன?**

ஒவ்வொரு தனிநபரும் தம்முடைய குடும்ப மருத்துவரை முதல்முறை சந்திக்கும்போது, பொருத்தமான முன்னெச்சரிக்கை சுகாதார நடவடிக்கைகள் பற்றிக் கலந்துரையாடுவர். தேசிய அளவில் பரிந்துரைக்கப்படும் பரிசோதனைகள், தடுப்பூசிகள், உடற்பயிற்சி நடவடிக்கையை அதிகரித்தல், உணவுப் பழக்கங்களை மேம்படுத்துதல் போன்ற பரிந்துரைகள் இதில் உள்ளடங்கும்.

#### முதற்கட்ட சிகிச்சை

**3.	‘ஆரோக்கியமான சிங்கை’ என்பது என்ன? ‘ஆரோக்கியமான சிங்கை’ திட்டம் எனக்கு எவ்வாறு உதவும்?**

‘ஆரோக்கியமான சிங்கை’ திட்டம், வழக்கமான குடும்ப மருத்துவர் ஒருவருடன் நீங்கள் நீண்டகால உறவை வளர்த்துக்கொள்வதற்கும், உங்கள் ஆரோக்கியத்தை மேம்படுத்துவதற்கான முயற்சிகளை மேற்கொள்வதற்கும் உங்களுக்கு ஆதரவளிப்பதில் கவனம் செலுத்துகின்றது. ஒரே குடும்ப மருத்துவரிடம் தொடர்ச்சியாகச் செல்வோர், பொதுவாகவே மேலும் ஆரோக்கியமாக இருப்பதாகவும், மருத்துவமனையில் குறைவாகவே சேர்க்கப்படுவதாகவும், அவசர சிகிச்சைப் பிரிவுக்குக் குறைவாகவே செல்வதாகவும் ஆய்வுகள் காட்டுகின்றன.

உங்களுக்குரிய சுகாதாரக் குழுமம், உங்களது குடும்ப மருத்துவருடன் கூட்டிணைந்து, வழக்கமான நினைவூட்டல்கள், தேசிய அளவில் பரிந்துரைக்கப்படும் சுகாதாரப் பரிசோதனைகளுக்கும் தடுப்பூசிகளுக்கும் தேதிப்பதிவுகள், சமூகத் தன்னார்வக் குழுக்கள் அல்லது சமவயது ஆதரவுக் குழுக்களுடன் இணைப்பு, பல்வேறு சேவை வழங்குநர்களிடமிருந்து ஒருங்கிணைந்த பராமரிப்பு போன்றவற்றின் மூலம் உங்களுக்கு ஆதரவளிக்கும். 

ஆரோக்கியமான சிங்கை திட்டத்தின்கீழ், உங்களுடைய தற்போதைய பிரச்சினைக்கு மட்டும் சிகிச்சையளிக்கும் பரிவர்த்தனை சார்ந்த பராமரிப்புக்கு அப்பால் சென்று, முழுமையான பராமரிப்பை வழங்க நாங்கள் எண்ணம் கொண்டுள்ளோம். அதற்கு உங்கள் குடும்ப மருத்துவர்கள், சுகாதாரக் குழுமங்கள், மற்ற பராமரிப்பு வழங்குநர்கள் ஆகியோர் ஆதரவளிப்பார்கள்.

**4.	தேசிய அளவிலான முதற்கட்டத் திட்டம் எப்போது துவங்கப்படும்?**

விவரங்களை முடிவுசெய்யும் முன்னர், பொதுமக்கள், தனியார் மருத்துவர்கள் உள்ளிட்ட பங்குதாரர்களைச் சுகாதார அமைச்சு கலந்து ஆலோசித்து வருகின்றது. வெள்ளை அறிக்கையில் மேல்விவரங்கள் பகிர்ந்துகொள்ளப்படும்.

**5.	என்னுடைய உடன்பிறந்தோர், பெற்றோர், நான் சிங்கப்பூரின் வெவ்வேறு பகுதிகளில் வசித்து வருகிறோம். நாங்கள் எந்தத் தனியார் மருந்தகத்தில் பதிந்துகொள்வது என்பது பற்றி எவ்வாறு முடிவெடுப்பது?**

‘ஆரோக்கியமான சிங்கை’ திட்டத்தின்கீழ், நீங்கள் உங்களுக்கு விருப்பமான தனியார் மருந்தகத்தில் பதிந்துகொள்வதற்கான வாய்ப்பைப் பெறுவீர்கள். அதன்படி, நீங்கள் உங்களுடைய வீட்டிலிருந்து தொலைவாக அமைந்துள்ள தனியார் மருந்தகத்திலும் பதிந்துகொள்ளலாம்.

**6.	‘ஆரோக்கியமான சிங்கை’ திட்டத்தின்கீழ், நான் ஒரு மருத்துவரிடம் பதிந்துகொண்டிருந்தால், நான் தொடர்ந்து மற்ற மருத்துவர்களையும் பார்க்கலாமா? மற்ற மருத்துவர்களைப் பார்க்கும்போது, நான் சாஸ் / மெடிசேவ் அட்டைகளைத் தொடர்ந்து பயன்படுத்தமுடியுமா?**

கூடுமானவரை, பராமரிப்பின் தொடர்ச்சியைக் கருதி, நீங்கள் உங்களுடைய அனைத்து மருத்துவத் தேவைகளுக்கும், நீங்கள் பதிந்துகொண்ட மருந்தகத்திற்கே செல்லும்படி ஊக்குவிக்கப்படுவீர்கள். மற்ற மருத்துவர்களிடம் செல்லவேண்டிய அவசியம் ஏற்பட்டால், நீங்கள் அவர்களைச் சென்று பார்க்கலாம்.

தற்போதைய சாஸ் அனுகூலங்கள், நீங்கள் பதிந்துகொள்ளாத சாஸ் மருந்தகங்கள் உள்ளிட்ட அனைத்து சாஸ் மருந்தகங்களிலும் கிடைக்கும்.

